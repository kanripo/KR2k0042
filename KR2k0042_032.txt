# -*- mode: mandoku-view; -*-
#+TITLE: 江南通志
#+DATE: 2015-08-24 22:41:07.039173
#+PROPERTY: ID KR2k0042
#+PROPERTY: BASEEDITION WYG    
#+PROPERTY: JUAN 卷三十三
<pb:KR2k0042_WYG_032-1a>¶
欽定四庫全書¶
　江南通志卷三十三¶
　　輿地志¶
　　　古蹟(四揚徐二府太海通三州/)¶
　　　揚州府¶
　　廣陵城在府東北去江四十里戰國楚邑史記云¶
　　楚懐王十年城廣陵秦置廣陵縣漢吳王濞都此¶
　　為江都國後漢為廣陵郡隋曰揚州故城西據蜀¶
<pb:KR2k0042_WYG_032-1b>¶
　　岡北包雷陂外有大城中為子城亦曰牙城周顯¶
　　徳四年韓令坤以城大難守築故城東南隅為小¶
　　城以治之既而李重進始改築於故城南二十里¶
　　宋建炎三年郭棣知揚州以故城憑髙臨下四面¶
　　險固即遺址建築謂之大城明初於大城西南隅¶
　　改築而故城廢府志云北濠即今柴河其上城基¶
　　培塿可尋南濠即運河今云蔡家山者即其南角樓¶
　　也東門在東水關内¶
<pb:KR2k0042_WYG_032-2a>¶
　　江都故城在江都縣西南四十六里漢置寰宇記¶
　　云城臨江水為水所侵齧無復餘址¶
　　䢴溝城在甘泉縣蜀岡上左傳杜預注云吳將伐¶
　　齊自廣陵城東築䢴城城下掘深溝謂之䢴溝城¶
　　輿縣城在甘泉縣漢置屬臨淮郡¶
　　張公城在甘泉縣漢桓帝時廣陵張嬰所築張綱¶
　　為郡守單騎造其壘示以恩信嬰恱服歸降因號¶
　　張公城¶
<pb:KR2k0042_WYG_032-2b>¶
　　新城在甘泉縣非今之新城也晉寜康十年謝安¶
　　出鎮廣陵之步邱築城邵伯埭明歐大任詩云謝¶
　　公鎮廣陵甘棠人勿剪君見東山雲何似邵伯堰¶
　　今堰存城廢¶
　　蕪城在甘泉縣宋寳祐志云即䢴溝城嵗久荒蕪¶
　　宋鮑照作蕪城賦遂稱蕪城趙鶴郡乗又謂蕪城¶
　　為劉宋時城(附/)南北朝宋鮑照蕪城賦(濔迆平原/南馳蒼梧)¶
　　(漲海北走紫塞鴈門拖以漕渠軸以崑岡重江複/關之隩四㑹五達之莊當昔全盛之時車挂轊人)¶
<pb:KR2k0042_WYG_032-3a>¶
　　(駕肩㕓閈撲地歌吹沸天孶貨鹽田鏟利銅山才/力雄富士馬精研故能侈秦法佚周令劃崇墉刳)¶
　　(濬洫圗修世以休命是以板築雉堞之殷井幹烽/櫓之勤格髙五嶽袤廣三墳崪若斷岸矗似長雲)¶
　　(製磁石以禦衝糊赬壌以飛文觀基扄之固䕶將/萬祀而一君出入三代五百餘載竟𤓰剖而豆分)¶
　　(澤葵依井荒葛罥途壇羅虺蜮階鬭麕鼯木魅山/鬼野䑕城狐風嘷雨嘯昏見晨趨饑鷹厲吻寒䲭)¶
　　(嚇雛伏&KR1373;藏虎乳血餐膚崩榛塞路崢嶸古馗白/楊早落塞草前衰稜稜霜氣蔌蔌風威孤篷自振)¶
　　(驚沙坐飛灌莽杳而無際叢薄紛其相依通池既/已夷峻隅又以頽直視千里外惟見起黄埃凝思)¶
　　(寂聽心傷已摧若夫藻扄黼帳歌堂舞閣之基璇/淵碧樹弋林釣渚之館吳蔡齊秦之聲魚龍爵馬)¶
　　(之玩皆薫歇燼滅光沉響絶東都妙姬南國麗人/蕙心紈質玉貌綘脣莫不埋魂幽石委骨窮塵豈)¶
<pb:KR2k0042_WYG_032-3b>¶
　　(憶同輦之愉樂離宫之苦辛哉天道如何吞恨者/多抽琴命操為蕪城之歌歌曰邉風起兮城上寒)¶
　　(井徑滅兮丘隴殘千齡/兮萬代共盡兮何言)¶
　　寳祐城在甘泉縣舊名堡城即隋迷樓故址宋寳¶
　　祐四年勅大使賈似道築詔謂包平山而瞰雷塘¶
　　者此也又有夾城在西北四里亦是時築¶
　　左安城在儀徵縣西二十里宋治平中建地多山¶
　　谿旁有崇邱道出六合盖舊時戍守處也¶
　　新城在髙郵州東北宋咸淳初揚州制置使畢再¶
<pb:KR2k0042_WYG_032-4a>¶
　　遇築土城於東北二門外與舊城相埒今僅存遺址¶
　　子城在泰州城内東北隅周二里有竒表裏皆甓¶
　　周刺史荆罕儒築今圮¶
　　新城在泰州北宋端平中州守許堪修州城别築¶
　　堡城於湖蕩中去城五里謂之新城¶
　　海安故城在泰州東一百二十里劉宋置明初常¶
　　遇春至㤗州舊城遂東築海安城屯兵絶張士誠¶
　　通州餉道¶
<pb:KR2k0042_WYG_032-4b>¶
　　安宜城在寳應縣西南本漢平安縣治蕭齊改置¶
　　安宜縣¶
　　石鼈城在寳應縣西八十里魏鄧艾築此以營田¶
　　晉永和中荀羡鎮淮隂屯田於東陽之石鼈即此¶
　　通典云山陽重鎮守險有平陽石鼈¶
　　金牛城在寳應縣東南十五里孝義鄉宋熙寜間¶
　　築土色皆黄形狀如牛¶
　　韓王城在寳應縣東南四十里宋紹興間韓世忠¶
<pb:KR2k0042_WYG_032-5a>¶
　　鎮淮隂時築又髙黎王城在縣西南八十里侯村¶
　　鄉宋治平中髙黎王築¶
　　廣業廢郡在髙郵州梁析竹塘三歸二縣置¶
　　齊陵廢縣在江都縣東南六十里齊永平初置建¶
　　武五年遏艾陵湖水立裘塘屯移縣於萬嵗村¶
　　江陽廢縣在江都縣隋志云舊曰廣陵開皇十八¶
　　年置縣曰䢴江大業初更名江陽¶
　　揚子廢縣在儀徵縣東南十五里漢江都縣地隋¶
<pb:KR2k0042_WYG_032-5b>¶
　　末杜伏威置戍守於此名揚子鎮唐永淳初置揚¶
　　子縣¶
　　髙郵廢縣即今高郵州治秦髙郵亭也漢置縣屬¶
　　廣陵國宋秦觀詩云吾鄉如履盂髙據揚楚脊環¶
　　以萬頃湖粘天如四壁故亦名盂城¶
　　臨澤廢縣在髙郵州東北九十里劉宋置今臨澤¶
　　鎮即故縣也¶
　　海陵廢縣即今泰州治漢置九域志云東至海一¶
<pb:KR2k0042_WYG_032-6a>¶
　　百七里¶
　　建陵廢縣在泰州東北七十里晉義熙中置¶
　　寜海廢縣在泰州東南一百里晉義熙中置今為¶
　　寜海鄉又有蒲濤廢縣在州東南今蒲津鄉疑即¶
　　其地¶
　　宋郊壇在江都縣南門外法雲寺建炎二年髙宗¶
　　祀天南郊築壇在此¶
　　柴墟在泰州南七里宋岳飛以泰州無險可恃退¶
<pb:KR2k0042_WYG_032-6b>¶
　　保柴墟即此¶
　　隋臨江宫在江都縣南二十里大業七年帝升釣¶
　　䑓臨揚子津大宴百僚遂建此亦曰揚子宫宫内¶
　　有凝輝殿宫西有懸鏡亭澄月亭春江亭又有顯¶
　　福宫在城外東北詳見宋寳祐志趙鶴郡乗¶
　　宋行宫在江都縣治宋建炎元年髙宗奉太后至¶
　　揚州駐此¶
　　楊吳故宫在江都縣舊子城内久廢¶
<pb:KR2k0042_WYG_032-7a>¶
　　隋江都宫在甘泉縣大儀鄉大業元年敕王𢎞大¶
　　修江都宫中有成象殿流珠堂水精殿諸處令宫¶
　　人盛飾謂之飛仙今為上方禪智寺又有十宫在¶
　　城北五里長阜苑内曰歸鴈曰回流曰松林曰楓¶
　　林曰大雷曰小雷曰春草曰九華曰光汾曰九里¶
　　南唐永寜宫在泰州城内李昪遷楊行密子孫於¶
　　海陵號其居曰永寜宫相傳州治譙樓即其宫闕¶
　　故址¶
<pb:KR2k0042_WYG_032-7b>¶
　　太子院在儀徵縣横山西即禪證寺梁昭明太子¶
　　讀書建堂於此後僧神堅改為太子院¶
　　淮東道院在泰州舊治内大㕔之東宋左丞陸佃¶
　　為守時以海陵地僻事簡謂之道院後嘉定間郡¶
　　守李珙始加淮東二字¶
　　宋章武殿在江都縣建隆寺宋祀太祖御容於此¶
　　崇政殿在江都縣宋建炎二年髙宗䇿諸郡奏名¶
　　進士於崇政殿¶
<pb:KR2k0042_WYG_032-8a>¶
　　海陵監在泰州東北百二十里五代煮鹽之務也¶
　　南唐昇元初於海陵置州以轄其監管鹽場八南¶
　　四北四開寳七年置監於如臯縣¶
　　海陵倉在泰州東漢吳王濞所置太倉也枚乗傳¶
　　所謂海陵之倉即此¶
　　甲仗樓在江都縣新城晉謝安建¶
　　文選樓在江都縣太平橋北旌忠寺大業拾遺記¶
　　云有梁昭明太子文選樓王觀揚州賦云帝子乆¶
<pb:KR2k0042_WYG_032-8b>¶
　　去兮空文選之樓¶
　　鳳凰樓在江都縣廣北鄉鳳凰池側十道志云隋¶
　　煬帝建¶
　　迎仙樓在江都縣唐淮南節度使髙駢建於廨邸¶
　　羅隠詩云仙境是誰知處所人間空自造樓䑓¶
　　籌邉樓在江都縣宋郭棣知揚州建曰籌邉又即¶
　　府南門城建樓曰鎮淮¶
　　明月樓在江都縣大街東元富民趙氏嘗晏客樓¶
<pb:KR2k0042_WYG_032-9a>¶
　　上趙孟頫過之乞作楣帖題云春風閬苑三千客¶
　　明月揚州第一樓主人大恱徹酒器為夀¶
　　江淮勝槩樓在江都縣𤓰洲鎮明正統十三年周¶
　　忱建王英記¶
　　騎鶴樓在江都縣大街内以太平廣記騎鶴上揚¶
　　州句名¶
　　摘星樓在甘泉縣西北城角即迷樓故址宋紹聖¶
　　三年晁補之修後為寳祐城樓府志云後有摘星¶
<pb:KR2k0042_WYG_032-9b>¶
　　亭摘星䑓皆其地¶
　　卷書樓在甘泉縣西北隅宋髙宗駐蹕揚州以提¶
　　㸃廨為尚書省禮部程俱寓直詩有夜寒持被卷¶
　　書樓之句¶
　　揚子江樓在儀徵縣南唐時建府志云宋慶元中¶
　　郡守呉洪再建於鑑逺亭北更名頫江樓¶
　　烟雨竒觀樓在儀徵縣西南大江濵宋呉機詩序¶
　　謂江山一景實儀徵勝槩因建此樓葢取葉石林¶
<pb:KR2k0042_WYG_032-10a>¶
　　半空烟雨之句又建中和樓在朝宗門上¶
　　淮春樓在髙郵州西北宋郡守趙不慙建¶
　　多寳樓在髙郵州北門外太平街西賈商雲集競¶
　　售珍竒今僅存橋名寳樓橋¶
　　望京樓在泰州宋咸平中曾致尭建¶
　　景范樓在泰州迎恩門内宋范仲淹舊行衙也¶
　　清風樓在泰州舊治内又名清風閣¶
　　彭城閣在江都縣大業雜記注云舊為彭城村隋¶
<pb:KR2k0042_WYG_032-10b>¶
　　煬帝因地名閣¶
　　延和閣在江都縣治内唐髙駢建髙八丈飾以珠¶
　　玉綺窓繡户每旦焚名香列異寳以祈王母之降¶
　　羅隠詩云延和髙閣上干雲小語猶疑天上聞焼¶
　　盡降真無一事開門迎得畢將軍¶
　　觀音閣在甘泉縣即迷樓故址舊傳為呉絳仙梳¶
　　粧䑓¶
　　雲山閣在甘泉縣西北隅即環碧亭舊址寳祐志¶
<pb:KR2k0042_WYG_032-11a>¶
　　云陳升之建名勝志云吕公著守揚時建落成值¶
　　中秋燕客其上秦觀即席賦詩一坐歡服¶
　　玉鈎亭在江都縣唐李夷簡鎮淮南於城西南見¶
　　新月如鈎遂建此亭¶
　　賞心亭在江都縣唐李蔚鎮淮海於戯馬䑓西建¶
　　此亭適薛陽陶至奏蘆管一曲其聲自然如來天¶
　　上蔚大佳賞贈以詩云虚心纎質鴈銜餘鳳吹龍¶
　　吟定不如亭未有名因名賞心春明退朝録云唐¶
<pb:KR2k0042_WYG_032-11b>¶
　　成都有散花樓河中有薫風樓綠莎㕔揚州有賞¶
　　心亭潤州有千嵓亭皆勝蹟¶
　　竹西亭在江都縣大儀鄉寳祐志云官河北岸禪¶
　　智寺前唐杜牧詩誰知竹西路歌吹古揚州因名¶
　　風亭在江都縣治内宋徐湛之為南兗州刺史以¶
　　廣陵城北多陂澤水物豐盛乃建風亭月觀吹䑓¶
　　琴室並在宫城東北角池側招集文士極一時逰¶
　　玩之盛¶
<pb:KR2k0042_WYG_032-12a>¶
　　無雙亭在江都縣后土殿西宋王禹偁移瓊花詩¶
　　序云后土殿瓊花天下獨一株耳永叔為揚州作¶
　　無雙亭以賞之彼土人别號八仙花或曰李衛公¶
　　所賦玉蘂即此非也詳見辯訛又有瓊花䑓則元¶
　　人以八仙花補植者¶
　　羙泉亭在江都縣治内宋歐陽修建鄭興裔重修¶
　　斗野亭在江都縣邵伯埭宋煕寜二年建輿地志¶
　　云揚州於天文屬斗野故名紹興元年鄭興裔更¶
<pb:KR2k0042_WYG_032-12b>¶
　　造於州城迎恩橋南嘉定間崔與之改題曰江淮¶
　　要津¶
　　四柏亭在江都縣宋元豐中教授崔浩著四柏賦¶
　　以見志淳熙中重建學宫教授彭方復植四柏於¶
　　㕔事之南因以名亭¶
　　借山亭在江都縣九曲池北宋馬仲甫買池築亭¶
　　名曰借山¶
　　勸耕亭舊在江都縣淮海堂後每嵗仲春郡守出¶
<pb:KR2k0042_WYG_032-13a>¶
　　郊勸農寓於上方寺宋慶元五年郭杲改建亭於¶
　　寺前遂移舊亭題額於此¶
　　江山風月亭在江都縣𤓰洲鎮東南元熊漢卿别¶
　　墅鎮南王嘗避暑於此¶
　　春貢亭在甘泉縣蜀岡宋時揚州貢茶皆出蜀岡¶
　　因名¶
　　水亭在甘泉縣北隅唐獨孤及建南唐徐知誥引¶
　　宋齊邱畫灰秘謀於此¶
<pb:KR2k0042_WYG_032-13b>¶
　　延賔亭在甘泉縣南唐李昇建¶
　　白沙亭舊在儀徵縣白沙洲唐韋應物有白沙亭¶
　　逢吳叟歌宋嘉定間方信儒移於注目亭故址¶
　　青鸞亭白鶴亭在儀徵縣西小山宋祥符間詔即¶
　　其地鑄聖像有青鸞白鶴飛繞爐冶之上因立二¶
　　亭¶
　　谿隂亭在儀徴縣東范氏園宋蘇軾詩云白水滿¶
　　時雙鷺下綠槐髙處一蟬吟酒醒門外三竿日臥¶
<pb:KR2k0042_WYG_032-14a>¶
　　看谿南十畝隂¶
　　壯觀亭在儀徵縣北三里北山之巔宋政和中郡¶
　　守詹度建米芾題額芾詩邀賔壯觀不辭寒玉立¶
　　風神氣上干又東有扄岫亭宋發運便張嗣昌創¶
　　(附/)宋楊萬里重建壯觀亭記(儀徵逰觀登臨之勝/處有二發運司之東)¶
　　(園北山之壯觀亭是也亭立北山之椒居髙俯下/江准表裏皆在目中自城中以望亭中如髙人勝)¶
　　(士登山臨水而送歸人也如仰中天之䑓縹緲於/烟雲之外也自亭中以望江南之羣山如驪黄騄)¶
　　(耳競奔爭馳而不可縶也如安期羡門御風騎氣/隔水相招而不得親也米元章嘗官發運司暇則)¶
<pb:KR2k0042_WYG_032-14b>¶
　　(徘徊其上為之城且大書其扁至建炎庚戍火於/兵再至紹興辛巳又火於兵淮人過者㒺不慨歎)¶
　　(今太守左昌時屬工徒為屋三楹為墻百堵前敞/以軒後邃以檻種萬松以繚其西北又藝桃李梅)¶
　　(杏楊栁千本以牣其南谷儀徵之士民登而樂之/相與謁予記且曰吾侯秩滿將歸於朝留之不可)¶
　　(惟侯奉法循理節用愛人至於葺府庾繕溝壘訓/兵戎虞疆塲夙夜殚力以整以備江海盗寇悉縳)¶
　　(至麾下姦愚跡熄不敢竊發年穀洊登倍蓰他境/因治之餘復此壯觀州人耄倪再見承平氣像俾)¶
　　(過之者得以挹江南之形勝而起騷人之思北望/神州而動撃楫枕戈之想則斯亭豈特逰觀登臨)¶
　　(之勝而已哉願為特書惠爾淮士以詔/於無止余曰諾哉紹熈二年四月記)¶
　　鑑逺亭舊在儀徵縣潮牐西宋米芾書額後建於¶
<pb:KR2k0042_WYG_032-15a>¶
　　城西南曰注目亭慶元中又建於頫江樓前仍名¶
　　鑑逺¶
　　天開圗畫亭舊在儀徵縣西城上取山谷天開圗¶
　　畫即江山之句以名宋淳熙中郡守姚恪建後因¶
　　甃城而廢以其名掲於頫江樓嘉定間吳機别建¶
　　於朝宗門外江濵又於其後創水竹喜凉漣漪聞¶
　　凱傳幽五亭¶
　　翫珠亭在高郵州北一十里樊良鎮宋嘉祐間天¶
<pb:KR2k0042_WYG_032-15b>¶
　　長澤陂有一大珠天晦多見後轉入甓社湖或在¶
　　新開湖鎮當珠往還之處因建此亭¶
　　濯纓亭滄浪亭在興化縣舊稅務前宋天聖間范¶
　　仲淹建范詩笑解塵纓處滄浪無限情¶
　　浮香亭在泰州舊治藕花洲之後有古梅秦太虚¶
　　諸人唱和黄法曹梅花是也宋紹興初陳垓守泰¶
　　州鐫茂陵御書額及秦觀蘇軾蘇轍詩於上垓又¶
　　建須友亭與浮香亭對種竹為屋曰須友以竹必¶
<pb:KR2k0042_WYG_032-16a>¶
　　友梅也又建歸鶴亭在州東七里響林昇真觀内¶
　　每嵗二月勸耕坐亭中勞父老以酒果或與客觴¶
　　詠竟日¶
　　海嶼亭在泰州西南宋建炎前將迎所也米芾書¶
　　額¶
　　溪光亭在泰州西溪鎮迎賔亭避湖亭奉先亭距¶
　　此不逺俱宋范仲淹建¶
　　迎止亭在泰州西溪鎮北中洲山有宋范仲淹遺¶
<pb:KR2k0042_WYG_032-16b>¶
　　跡¶
　　南風亭在泰州西溪鎮西南宋晏殊建¶
　　思賢亭在泰州西溪鎮東寺塔院宋吕夷簡手植¶
　　牡丹於此後人思之因建亭曰思賢¶
　　孔融䑓在江都縣寳鏡巷内李文饒賦云廣陵東¶
　　南有顔太師猶子宅即孔北海故䑓¶
　　鬬雞臺今失所在按拾遺記煬帝於呉公宅鬭雞¶
　　䑓下恍惚與陳後主相遇杜牧揚州詩云秋風放¶
<pb:KR2k0042_WYG_032-17a>¶
　　螢苑春草鬬雞䑓¶
　　崑邱䑓在江都縣禪智寺側宋歐陽修築府志云¶
　　䑓名取鮑照軸以崑岡之句明歐大任詩云地軸¶
　　横崑岡上有百尺䑓¶
　　戱馬䑓在江都縣桂苑叢談作戲馬亭後山詩話¶
　　云其下路即玉鈎斜¶
　　吳王濞釣䑓大觀圗經云在揚州城北十二里髙¶
　　二丈¶
<pb:KR2k0042_WYG_032-17b>¶
　　吳公䑓在甘泉縣劉宋大明三年沈慶之攻竟陵¶
　　王誕時所築¶
　　弩䑓髙十丈周二百步陳大建中吳明徹圍東廣¶
　　州增築之以射城内故名府志云一名雞䑓唐武¶
　　徳中𦵏煬帝於吳公䑓下即此其下有路號玉鈎¶
　　斜為隋宫女𦵏處¶
　　樂逰䑓在儀徵縣北六里城子山一名東廵䑓¶
　　文游䑓在髙郵州東宋蘇軾孫覺秦觀王鞏同游¶
<pb:KR2k0042_WYG_032-18a>¶
　　載酒論文於此因名李公麟為圗刻於石¶
國朝王士禎重修文游臺記(古来風流文采魁梧竒傑/之士其在當時或不遇或)¶
　　(遇矣而以名髙而取忌守道而叢謗至不得一日/安其身於廟堂之上甚者播遷江湖嶺嶠之間而)¶
　　(坎壈以老死然數千百年後學士大夫讀其書思/慕其為人至於其所嘗㳺眺憇息之地必且披榛)¶
　　(棘訪碑誌往往為之流連感激太息慿弔於荒烟/斷靄之中豈其遇有幸不幸歟抑豐於此則歉於)¶
　　(彼天道之乗除同然歟昔蘇長公生宋盛時以文/章名動天下試館閣為侍從之臣洊歴大藩天子)¶
　　(至以宰相器之不可謂不遇矣然終以直道見尤/謝景温李定舒亶之屬繼肆其弹射卒至流離惠)¶
　　(州儋耳窮海絶嶠之濵不究其用為天下惜至并/所為文章亦禁錮之何其不幸也考公平生踪跡)¶
<pb:KR2k0042_WYG_032-18b>¶
　　(多在江淮又嘗與孫莘老秦少㳺王定國軰游處/最善而孫秦二君子者皆髙郵人故郵樂得公而)¶
　　(顯而文㳺䑓在城東北里許即公與三君子所嘗㳺/眺者也宋淳熙中王詗葺之嘉泰中吳鑄重新之其)¶
　　(興廢之蹟大畧見於應公武王元凱二記自明正/徳迄今康熙又二百餘年矣余以順治十七年四)¶
　　(月來李廣陵文書之暇多泛小舠往来三十六湖/之上因登是䑓而弔之嗟其頽廢荒落謀諸州守)¶
　　(吳君及州之士大夫思所以修葺而振起之者㑹/吳君秩滿擢蜀之龍安守以去繼之者閩海曾君)¶
　　(余復告之而曾君又以憂歸繼之者鐡嶺李君余/告之如初盖始辛丑迄甲辰閲四嵗三守而䑓之)¶
　　(工以成余因是慨然有感也方公洎三君子以直/道不見容於世放跡湖海登是臺以嘯詠發舒其)¶
　　(無聊不平之氣亦偶然耳豈嘗計及數百年之後/斯䑓存歿與後之人為之太息憑弔感激而流連)¶
<pb:KR2k0042_WYG_032-19a>¶
　　(者耶余生後公且五六百載猶得登斯䑓拜公祠/宇恨不及四公當日同其㳺眺登臨之樂而親聆)¶
　　(其音㫖詩曰髙山仰止景行行止斯䑓也亦後之/髙山景行也自宋迄今閲五六百載所謂僉壬者)¶
　　(其人與骨皆已朽而斯䑓巋然公之風流照映於/無窮然則公不可謂不幸也公嘗作太息一篇送)¶
　　(少游之弟少章有感於孔北海之論盛孝章也其/言曰英偉竒逸之士不容於世俗乆矣雖然自今)¶
　　(觀之孔北海盛孝章猶在世而向之譏評者與草/木同腐嗟乎昔之視古不猶今之視昔乎䑓在泰)¶
　　(山廟後有樓有亭皆可以望逺登其上則長湖淼/漫風㠶杳靄稲塍柳陌繡錯而碁布於秋髙宻雪)¶
　　(之時尤宜樓與亭皆不/自名而從䑓者存占也)¶
　　拱極䑓在興化縣北城即元武䑓故址元縣令詹¶
<pb:KR2k0042_WYG_032-19b>¶
　　士龍讀書處府志云昭陽十二景之一¶
　　讀書䑓在寳應縣西八十里齊興寺内舊傳梁武¶
　　帝讀書處¶
　　四并堂宋韓琦於郡圃建堂取四難并之義府志¶
　　云後慶元中趙鞏復建於杏花村¶
　　康山草堂在江都縣新城東南隅築土為山構堂¶
　　其上明正徳中康海去官客揚州與名流常讌此¶
　　董其昌題額曰康山草堂¶
<pb:KR2k0042_WYG_032-20a>¶
　　　時㑹堂在甘泉縣蜀岡宋造貢茶之所梅尭臣詩¶
　　　云雨發雷塘不起塵蜀崑岡上暖先春烟牙才吐¶
　　　朱輪出向此親封御餅新¶
　　　平山堂在甘泉縣蜀岡上宋郡守歐陽修建江南¶
　　　諸山拱列簷下因名咸淳五年李庭芝鎮揚州築¶
　　　城包之城廢堂亦為栖靈寺僧所據康熙二十年¶
　　　郡守金鎮建堂寺右堂後増樓五楹額曰真賞祀¶
　　　歴代賢郡守於其上二十三年¶
<pb:KR2k0042_WYG_032-20b>¶
聖祖南巡臨幸¶
御書怡情二字四十四年又¶
御書平山堂及賢守清風四字懸額堂内¶
聖祖御製平山堂詩(恭紀首卷附/)宋沈括平山堂記(揚州/常節)¶
　　　(制淮南十一郡之地自淮南之西大江之東南至/五嶺蜀漢十一路百州之遷徙貿易之人往還皆)¶
　　　(出其下舟車南北日夜灌輸京師者居天下之七/雖選帥常用重人而四方賔客之至者語言而目)¶
　　　(不相誰何終日環坐滿堂而太守應决一府之事/往往亦不暇盡舉其職故凢州之宴賞享勞太守)¶
　　　(之所游處起居率皆有常處不能以意有所揀擇/以為賔客之歡前守今參政歐陽公為揚州始為)¶
<pb:KR2k0042_WYG_032-21a>¶
　　(平山堂於北岡之上時引客過之由是平山之名/盛聞天下嘉祐八年直史館丹陽刁公自工部郎)¶
　　(中領府事去歐陽公之時纔七十年而平山僅若/有存者皆朽爛剝漫不可支撑公至踰年之後悉)¶
　　(撤而新之又封其庭中以為行春之䑓昔之樂聞/平山之名而來者今又將登此以博望遐觀其清)¶
　　(凉髙爽有不可以語傳者也揚為天下四方之衝/朝至乎此者夕不知其往民視其上若通道大途)¶
　　(相值偶語一不快其意則逺近搔摇謗喧紛不可/解公於此時能使威令徳澤洽於人心政事大小)¶
　　(無一物之失而寄樂於山川草木虚問曠快之問/人之得此足以為樂而不知其致此之為難也後)¶
　　(之人登是堂思公之所以/樂將有指碑以告者也)¶
國朝金鎮平山堂記(余莅揚值軍興伊始征調旁午數/月始得整理廢墜稍稍就緒偕郡)¶
<pb:KR2k0042_WYG_032-21b>¶
　　(之賢士大夫觴咏蜀岡之上感平山堂之毁為僧文/寺與汪舎人蛟門暨同游諸君將謀復之也既為)¶
　　(述宋歐陽公治郡政績以其餘力創為是堂及今/之既廢而宜復之意以語共莅茲土者視舊址迤)¶
　　(西又闢前後隙地二畝許益之度材量費上自廵/鹺侍御既僚屬大夫其心同其言樂以九月經始)¶
　　(嵗終迄成事木石堅緻黝堊鮮彩軒檐既啟江山/欲来五百年之壯觀一朝頓復適余奉)¶
(視郵政於江寧喜其將去而落成也復偕諸君子登山/    置酒而樂之郡之父老既歡既愉士女奔凑攀崖)¶
　　(捫級來觀者不絶是時適檇李曹司農至首為五/十韻長句紀其事凢郡之縉紳學士及四方名流)¶
　　(無不揳宫徴敲金石效竒呈羙於兹堂之上論者/謂與蘇王秦劉諸賢之唱和不相上下而惜乎余)¶
　　(非歐陽公其人也夫一堂之興復微耳然人情欣/欣若以為事之必不可少何也方今東南多事揚)¶
<pb:KR2k0042_WYG_032-22a>¶
　　(以四逹之衢吾得與二三子保境休息於此里門/宴開守望不事四方之結轂而至者指為樂土此)¶
　　(非大幸耶當此之時而使前賢之名跡缺焉湮沒/至廢為梵鐘燈火之塲而不恤既非所以稱為民)¶
　　(父母之意揆之人情亦必有鬱然不樂者也以余/之徳薄所以能使一時之爭勸其事而歡樂其成)¶
　　(功者凡以順人情之所欲為而已然為此於萬難/倥偬之際比之前人創建之日其勢尤有不易者)¶
　　(非諸君子之協力交賛即予何能藉/手以告成哉是皆不可以無記也)朱彞尊真賞¶
　　樓記(平山之堂既成越明年中書舍人汪君季甪/拓堂後地為樓五楹設栗主以祀歐陽永叔)¶
　　(劉仲原父蘇子瞻諸君子名曰真賞之樓盖取諸永/叔寄仲原父詩中語也君既為文勒堂隅識落成)¶
　　(之嵗月請予作斯樓記於是樓成又逾年矣方山/隂金公將知揚州府事實期予適館既而予不果)¶
<pb:KR2k0042_WYG_032-22b>¶
　　(往及聞堂成之日四方知名士㑹者百人多予舊/好咸賦詩紀其事顧予獨客二千里外不獲與私)¶
　　(心竊悔且憾回憶曩時客揚州登堂之故址草深/數尺欲求頽垣斷砌所在不能辨識愾然長謡謂)¶
　　(兹堂之勝殆不可復覩曽幾何時而晴闌畫檻忽/涌三城之表且有飛樓峙其後既感廢興之相尋)¶
　　(復歎賢者之必有其助也當永叔築堂時特出一/時興㑹所寄然春風楊栁盖别乆而不㤀子瞻三)¶
　　(過其下悵仙翁之不見至題詞快哉亭尚吟思此/堂未已即永叔亦感仲原父能留其游賞之地賦)¶
　　(詩逺寄是當時諸君子未嘗一日忘茲堂可知已/肇祀焉庻其馮依而不去者與堂之廢自世人視)¶
　　(為㳺觀之所可以有無守是邦者或不為葺治至/於日圯理固然也試登是樓見永叔以下凢官此)¶
　　(土有澤於民者皆得置主以祀後之君子必能師/金公之遺意克修前賢之蹟則是斯樓成而平山)¶
<pb:KR2k0042_WYG_032-23a>¶
　　(之堂始可歴乆不廢足以見汪君之用意深且逺/也予雖不穫觀堂落成與諸名士賦詩之末猶幸)¶
　　(勒名樓下附汪君之文並/傳於後亦可以勿憾矣夫)¶
　　谷林堂在甘泉縣宋元祐中建蘇轍詩深谷下窈¶
　　窕髙林合扶疎¶
　　景范堂在興化縣㕔後范仲淹嘗宰是邑後人思¶
　　之作是堂¶
　　三至堂在泰州治内宋曽肇建肇祖致尭咸平中¶
　　知泰州父易占知如臯肇復典是郡因立三至堂¶
<pb:KR2k0042_WYG_032-23b>¶
　　堂後有六詠亭積翠亭¶
　　文㑹堂在泰州舊治内宋天聖間滕宗諒為郡從¶
　　事建與范仲淹富弼胡瑗唱和其中¶
　　讀書堂在泰州東北八十里景徳寺東廊宋天聖¶
　　中富弼随父任與胡瑗周孟陽同讀書於此時范¶
　　仲淹滕宗諒俱官海陵謂三人皆公輔器厚遇之¶
　　後果然¶
　　瞻衮堂在泰州北城上宋紹興間韓世忠移軍楚¶
<pb:KR2k0042_WYG_032-24a>¶
　　州命提舉董畋築城於髙沙都督張浚嘗次於此¶
　　因築䑓曰瞻衮¶
　　芍藥㕔在江都縣治内輿地紀勝云州宅舊有此¶
　　㕔在都㕔之後聚一州芍藥絶品於其中今鎮淮¶
　　堂是也¶
　　董仲舒宅在江都縣大東門之外今兩淮運司署¶
　　即其地内有董井府志云井上有亭有碑¶
　　謝安宅在江都縣運司前法雲寺内晉寜康問安¶
<pb:KR2k0042_WYG_032-24b>¶
　　鎮廣陵居此手植雙檜至唐猶存¶
　　楊行密宅即江都縣之光孝院行密於光化間以¶
　　宅施為僧院¶
　　李昪宅在江都縣春亭寺¶
　　朱夀昌宅在髙郵州城西小街内夀昌事母至孝¶
　　建有彰孝坊¶
　　髙麗館在江都縣南門外宋元豐七年詔京東淮¶
　　南築髙麗館以待朝貢之使紹興三十一年向子¶
<pb:KR2k0042_WYG_032-25a>¶
　　固重建榜其門曰南浦亭曰曕雲¶
　　四達齋在髙郵州舊治内宋郡守趙晦之建蘇軾¶
　　為之銘¶
　　螢苑在甘泉縣隋大業末帝幸江都大索螢火數¶
　　斛夜出逰山放之光遍岩谷故名唐杜牧之詩有¶
　　秋風放螢苑之句¶
　　隋苑在甘泉縣大儀鄉一名上林苑唐杜牧詩紅¶
　　霞一抹廣陵春指此¶
<pb:KR2k0042_WYG_032-25b>¶
　　皂角林在江都縣𤓰洲鎮北原有皂角樹三株相¶
　　距數里南幾志云今為逓鋪宋楊萬里詩有河邉¶
　　落葉知何樹今古相傳皂角林之句¶
　　萬花園在江都縣堡城内宋端平十三年制使趙¶
　　葵即統制署為之¶
　　壺春園在江都縣大市東宋寳祐志云東酒庫内¶
　　有佳麗樓稱郡康處即此¶
　　影園在江都縣明鄭元勲别業崇禎庚辰夏園中¶
<pb:KR2k0042_WYG_032-26a>¶
　　黄牡丹盛開廣集名流讌賦南海黎遂球作稱第¶
　　一元勲貽以二觥一時稱盛¶
　　東園在儀徵縣東翼城内宋皇祐間侍御許元建¶
　　中有澄虚閣清讌堂共樂堂拂雲亭諸舊蹟(附/)宋¶
　　歐陽修真州東園記(真為州當東南之水㑹故為/江淮兩浙荆湖發運使之治)¶
　　(所龍圖閣直學士施君正臣侍御史許君子春之/為使也得監察御史裏行馬君仲塗為其判官三)¶
　　(人者樂其相得之歡而因其暇日得州之監軍廢/營以作東園而日往逰焉嵗秋八月子春以其職)¶
　　(事走京師圗其所謂東園者来以示予曰圉之廣/百畝而流水横其前清池浸其右髙䑓起其北䑓)¶
<pb:KR2k0042_WYG_032-26b>¶
　　(吾望以拂雲之亭池吾俯以澄虚之閣水吾泛以/畵舫之舟敞其中以為清讌之堂闢其後以為射)¶
　　(賔之圃芙蕖芰荷之的歴幽蘭白芷之芬芳與夫棘/佳花羙木列植而交隂此前日之蒼烟白露而荆)¶
　　(也髙甍巨桷水光日景動摇而下上其寛閒深靚/可以答逺響而生清風此前日之頽垣斷塹而荒)¶
　　(墟也嘉時令節州人士女嘯歌而管絃此前日之/晦晏風雨鼪鼯鳥獸之嘷音也吾於是信有力焉)¶
　　(凢圖之所載盖其一二之畧也若乃升於髙以望/江山之逺近嬉於水而逐魚烏之浮沉其物象意)¶
　　(趣登臨之樂覧者各自得焉凢工之所不能畵者/吾亦不能言也其為我書其大槩焉又曰真天下)¶
　　(之衝也四方之賔客往来者吾與之共樂於此豈/獨私吾三人者哉然而池䑓日益以新草樹日益)¶
　　(以茂四方之士無日而不来而吾三人者有時而/皆去也豈不眷眷於是哉不為之記則後孰知其)¶
<pb:KR2k0042_WYG_032-27a>¶
　　(自吾三人者始也予以為三君子之材賢足以相/濟而又協於其職知所後先使上下給足而東南)¶
　　(六路之人無辛苦愁怨之聲然後休其餘閑又與/四方之賢士大夫共樂於此是皆可嘉也乃為之)¶
　　(書/)¶
　　梅園在儀徵縣西十五里中有古意亭宋嘉定間¶
　　郡守吳機建¶
　　衆樂園在髙郵州郡圃宋郡守楊蟠所作堂曰時¶
　　燕豐瑞閣曰摇輝玉水䑓曰華胥亭曰明珠四香¶
　　序賢庵曰塵外迷春¶
<pb:KR2k0042_WYG_032-27b>¶
　　唐郡圃在江都縣唐開元間有杏數十株花時如¶
　　錦太守張晏立館其下曰争春後人號圃曰杏村¶
　　芍藥圃在江都縣禪智寺前宋韓琦守郡圃中發¶
　　金帶圍四朶非常種也讌時王珪為監郡王安石¶
　　為幕官陳升之初授衙尉丞過此亦與焉各簮其¶
　　一後四公相繼登宰輔¶
　　白沙鎮今儀徴縣治南唐徐温自金陵來朝因改¶
　　白沙為迎鑾鎮¶
<pb:KR2k0042_WYG_032-28a>¶
　　二十四橋在甘泉縣隋置皆以城門坊市為名後¶
　　周顯徳四年韓令坤築州城分布阡陌别立橋梁¶
　　所謂二十四橋者或存或廢不可得而考矣唐杜¶
　　牧之寄韓判官詩二十四橋明月夜玉人何處教¶
　　吹簫宋歐陽修詩都將二十四橋月換却西湖十¶
　　頃秋¶
　　桑里在江都縣西南二十里宋大明三年沈慶之¶
　　攻竟陵王誕於廣陵宋主命於桑里置烽火即此¶
<pb:KR2k0042_WYG_032-28b>¶
　　嵇家莊在髙郵州東南十五里宋末嵇聳迎文天¶
　　祥於家事之甚謹復使其子與客伴送至泰州天¶
　　祥得由通州航海達閩天祥再至嵇家莊詩云小¶
　　泊嵇莊月正絃莊官驚問又何船今朝哨馬灣頭¶
　　出又在青山大路邉¶
　　三阿在髙郵州西八十里即北河鎮在晉為三阿¶
　　謝安破苻堅將彭超之地唐為下阿徐敬業屯兵¶
　　於此¶
<pb:KR2k0042_WYG_032-29a>¶
　　公路浦在甘泉縣伏滔北征記云袁術自九江來¶
　　奔袁譚於下邳經此因名¶
　　胥浦在儀徵縣西十里源自小銅山東南流至城¶
　　西入於江舊有伍子胥廟浦因名俗傳子胥解劍¶
　　渡江處見吳越春秋¶
　　鬬鴨池在江都縣漢江都易王故姬李陽華嘗畜¶
　　鬭鴨於池上¶
　　磨劍池宋寳祐志云隋鑄錢監在磨劍池之西¶
<pb:KR2k0042_WYG_032-29b>¶
　　九曲池在甘泉縣隋煬帝欲幸江都命樂人撰水¶
　　調九曲建木蘭亭於池上按節歌之因名九曲池¶
　　雷塘在甘泉縣亦曰雷陂漢江都王建逰雷陂即¶
　　此唐武徳中改𦵏隋煬帝於雷陂南平岡上元蘇¶
　　大年詩云雷塘春雨綠波濃古塚寒烟蔓草空斜¶
　　日欲沉山色近行人無處問隋宫¶
　　郭欒潭在泰州東北十八里港口市相傳唐時有¶
　　郭欒二氏居此相為婚姻欒於積薪下得卵殻大¶
<pb:KR2k0042_WYG_032-30a>¶
　　如斗以貯米錢皆不竭郭假之不還一日欒氏釜¶
　　中躍生魚卜之家當陷晨具舟逃去而風雷大作¶
　　惟遺一織女與郭氏俱陷其地遂成潭每聞潭下¶
　　有織機聲後為立龍魚廟¶
　　隋堤在江都縣隋大業初開䢴溝入江渠廣四十¶
　　步㫄築御道樹以楊栁時謂之隋堤唐劉禹錫詩¶
　　揚子江樓烟景迷隋家宫樹拂金堤¶
　　龍舟堰在江都縣南二十里揚子橋西魏主丕臨¶
<pb:KR2k0042_WYG_032-30b>¶
　　江試龍舟於此因名¶
　　蓮花垜在興化縣安仁鄉舊傳有嫂姑刈稻姑堕¶
　　水嫂援之俱溺瘞道傍塚忽生蓮數朶里人驚異¶
　　啟視之乃從口出遂稱蓮花垜¶
　　歐陽戍在儀徵縣東北十里水經注云邗溝水上¶
　　承歐陽引江入埭六十里至廣陵城即此梁陳間¶
　　陳霸先與侯景戰屯之地¶
　　𤓰步井在江都縣𤓰步山相傳魏主燾所鑿又煉¶
<pb:KR2k0042_WYG_032-31a>¶
　　丹井在古儀徵觀後¶
　　玉勾井在江都縣蕃釐觀後名勝志云昔有黄冠¶
　　持畵軸見守帥畫中字皆雲章鳥篆不可識既去¶
　　使人尾其後至后土祠井而沒乃使獄囚縋下視¶
　　之見一洞署曰玉勾洞天¶
　　蜀井在甘泉縣蜀岡上禪智寺側其泉脉通蜀江¶
　　相傳有僧洗鉢蜀江失之從此井浮出僧遊揚識¶
　　之水味甘冽蘇軾曽取大明泉較之以為不如也¶
<pb:KR2k0042_WYG_032-31b>¶
　　題為第一泉¶
　　玉女井在髙郵州西南樂徐道人郟道光與一女¶
　　居井旁煉丹同日上升¶
　　澡絲井在泰州東䑓場西谿鎮相傳漢董永偕天¶
　　女往傭時汲此井以澡絲水源廣不竭每蠶熟時¶
　　井有白草根長丈餘如絲然¶
　　　徐州府¶
　　彭城在府東南尭封彭祖於彭城號大彭氏國於¶
<pb:KR2k0042_WYG_032-32a>¶
　　此水經注云大城内有金城東北又有小城小城¶
　　西又有一城大司馬琅琊王所修元和志云州内¶
　　城貞觀五年築其外城即古大彭氏國也¶
　　舞陽城在府西北五十里漢封樊噲為舞陽侯城¶
　　此或曰即濮陽之訛¶
　　垞城在府北三十里北面臨泗水元和志云故垞¶
　　城在彭城北二十六里或曰古崇侯國州志云今¶
　　謂之榮城明嘉靖末黄河北徙城遂為漕黄交㑹¶
<pb:KR2k0042_WYG_032-32b>¶
　　之衝後河口東移榮城乃為内險¶
　　吕梁故城在府東元和志云吕梁故城在彭城縣¶
　　東五十七里即故吕縣也城臨泗水其東二里有¶
　　三城一在水南一在水中東上一在水北並髙齊¶
　　所築立鎮以防陳冦又吕城東十里吕梁洪上有¶
　　二城一曰雲夢一曰梁王土人謂雲夢為韓信梁¶
　　王即彭越又洪西岸有尉遲城唐尉遲敬徳督徐¶
　　州嘗鑿吕梁洪因築此城¶
<pb:KR2k0042_WYG_032-33a>¶
　　曹公故城在府東南六十五里吕梁東岸或言曹¶
　　公築此以圗吕布西岸又有城臨水是布之所固¶
　　也號曰吕布固魏書地形志云吕布自下邳與曹¶
　　公相持築城於此城上有戰䑓亦布所築¶
　　彌黎城水經注云彭城西南有彌黎城新志云縣¶
　　南太山傍有迷劉城盖彌黎之訛也¶
　　曹馬城在蕭縣舊城西北中有古塔相傳曹操曽¶
　　駐馬於此¶
<pb:KR2k0042_WYG_032-33b>¶
　　郭城在蕭縣西南二十五里相傳後周太祖所築¶
　　南畿志云方二千三百步¶
　　扶陽城在蕭縣西南五十里漢丞相韋賢封邑於¶
　　此又見亳州¶
　　蕭子國城在蕭縣治西北城臨古汴城邑攷云古¶
　　蕭國城一名黄楊城亦謂北城在舊城北二十里¶
　　古縣皆治此宋時河決徙治南城明萬歴五年沒¶
　　於水乃遷今治去舊城十里¶
<pb:KR2k0042_WYG_032-34a>¶
　　杼秋城在蕭縣西七十里漢置後漢書云杼秋縣¶
　　名屬梁國光武封劉般為侯於此¶
　　狐父城在碭山縣西南三十里史記云曹參撃秦¶
　　將司馬尼於碭東破之取碭狐父即此亦名狐父¶
　　聚¶
　　梁城在碭山縣城内漢以秦碭郡為梁國梁孝王¶
　　增築之今縣治居其東北隅¶
　　碭縣故城在今碭山縣南秦置即今永城界之保安鎮¶
<pb:KR2k0042_WYG_032-34b>¶
　　下邑故城在今碭山縣東三里秦置¶
　　安陽故城在碭山縣東北二十五里春秋時麻城¶
　　也後魏置安陽縣魏收志云安陽縣治麻城是也¶
　　今為麻城集¶
　　香城在碭山縣南水經注云碭陂中有香城¶
　　司馬城在豐縣西北三十五里漢浮陽侯司馬耀¶
　　所封邑有鐡碑¶
　　邀帝城在豐縣西南二十里漢髙帝征黥布過沛¶
<pb:KR2k0042_WYG_032-35a>¶
　　沛父老送至豐西力請復豐帝從之因名其城曰¶
　　邀帝亦曰邀駕城¶
　　偃王城在豐縣北五十里相傳徐偃王所築¶
　　仲虺城在沛縣南四十里半屬府境相傳仲虺居¶
　　此晉地道記云仲虺城在薛城西三十里俗名斗¶
　　城¶
　　廣戚故城在沛縣東五里泗河之東漢為廣戚侯¶
　　國莽居攝元年奉孺子嬰為漢嗣改縣曰力聚明¶
<pb:KR2k0042_WYG_032-35b>¶
　　嘉靖中又於此築城曰沽頭城舊有沽頭牐三今¶
　　皆圮¶
　　泗水舊城在沛縣治東秦以沛為泗水郡治¶
　　湖陵城在沛縣西北五十里與山東魚䑓縣接界¶
　　故宋邑秦置縣今為湖陵牐去廟道口十八里運¶
　　河所經也又有灌城在縣西北二十里相傳漢將¶
　　灌嬰所築又泗河東岸有舊城相傳張士誠所築¶
　　留縣故城在沛縣東南五十里春秋曰㐮公元年¶
<pb:KR2k0042_WYG_032-36a>¶
　　楚子辛侵宋吕留杜預注云彭城郡之吕城留城¶
　　也秦置縣漢封張良為留侯國於此¶
　　下邳城在邳州東三里春秋時邳國應劭曰邳在¶
　　薛後徙於此故曰下邳秦置下邳縣漢封韓信為¶
　　楚王都此寰宇記云下邳有三城大城中城吕布¶
　　築小城石崇築¶
　　良成故城在邳州北六十里春秋云昭公十三年¶
　　晉侯將㑹吳子於良是也漢封魯安王子文徳為¶
<pb:KR2k0042_WYG_032-36b>¶
　　良成侯國於此後為縣北齊省隋志云有良城縣¶
　　乃故武原縣非良成也¶
　　武原故城在邳州西北百里勝陽山西泇口社漢¶
　　置縣¶
　　柤口城在邳州東北春秋云諸侯㑹吳於柤是也¶
　　水經注云沐水東南經柤口城東合祖水¶
　　余行城在邳州北八十里受賢鄉元季平章王信¶
　　築俗稱為余行省城¶
<pb:KR2k0042_WYG_032-37a>¶
　　下相城在宿遷縣西界輿地廣記云宿遷秦下相¶
　　地應劭曰相水出沛國相縣於水下流置縣故曰¶
　　下也今縣西七里有下相社又有項王故城在運¶
　　河西三里¶
　　凌縣故城在宿遷縣東南五十里秦置凌縣漢為¶
　　泗水國水經注云泗水東經凌柵南即舊凌縣治¶
　　也¶
　　宿預故城在宿遷縣東南漢置厹猶縣晉改置宿¶
<pb:KR2k0042_WYG_032-37b>¶
　　預¶
　　司吾故城在宿遷縣北春秋時鍾吾國漢置司吾¶
　　縣應劭曰鍾吾國即司吾也魏時訛曰峒峿水經¶
　　注云司吾城在司吾山東寰宇記云峒峿鎮在今¶
　　縣西北七十里司吾故鄉¶
　　樊階城在宿遷縣西北亦作樊諧通鑑云宋秦始¶
　　元年沈攸之退保樊階城是也¶
　　古城在睢寜縣西北七十里俗名瞻王城南畿志¶
<pb:KR2k0042_WYG_032-38a>¶
　　云在宿遷治西五里相傳項羽所築又有新城在¶
　　縣東北五十里南畿志云韓平章守禦邳州所築¶
　　九城在睢寧縣東北二十五里有東西二城¶
　　取慮城在睢寜縣西南秦置縣漢志云汝南步游¶
　　張為取慮令即此¶
　　小市門即府城通汴門北史云世祖至彭城登亞¶
　　父塚以望城内遣宋隊主蒯應至小市門宣詔勞¶
　　問江夏王義恭即此¶
<pb:KR2k0042_WYG_032-38b>¶
　　白門即邳州大城之門元和志云下邳縣即古邳¶
　　國城城有三重大城周廽十二里半魏武擒吕布¶
　　於白門即大城之門也中城周四里吕布所守小¶
　　城累磚堅峻周二里許晉北中郎將荀羡郄曇所¶
　　治西南又有一城石崇所築也輿地志謂白門在¶
　　徐州南門詳見辨訛¶
　　沛縣舊治在今沛縣北秦置縣為泗水郡治漢為¶
　　髙祖湯沐邑後以屬沛郡謂之小沛水經注云泗¶
<pb:KR2k0042_WYG_032-39a>¶
　　水經沛東合黄水又南經小沛縣東寰宇記謂徵¶
　　山下有故沛城即小沛也¶
　　陽平故郡在府北魏收志云南陽平郡治沛南界¶
　　後寄治沛城隋志云周併南陽平郡入彭城¶
　　晉寧故郡在宿遷縣東南晉置¶
　　永固舊縣在蕭縣東南四十里永固山下元至大¶
　　間置縣於此今為永固鎮¶
　　睢陵故縣即今睢寜治漢為侯國後為縣¶
<pb:KR2k0042_WYG_032-39b>¶
　　西楚故宫在府治内宋時猶存俗呼為霸王殿¶
　　沛宫在沛縣東南二十里漢髙帝宴父老於沛宫¶
　　即此史記云孝惠五年以為髙祖原廟(附/)唐栁宗¶
　　元沛上原廟碑銘(昔在帝尭光有四海元首萬邦/時則舜禹稷卨佐命垂統股肱)¶
　　(天下聖徳未衰而内禅元臣繼天而受命四姓承/休迭有中邦五神還運炎徳復起周道削㓕秦徳)¶
　　(暴戾皇天疇庸審厥保承乃命唐帝之後振而興/之又俾元臣之後翊而登之所以紹復丕績不墜)¶
　　(厥祀故曲逆起為策士輔成帝圗吐謀洞靈奮竒/如神舜之胄也汝隂脫帝網推陷暴氣扶乗天休)¶
　　(運行嘉謀禹之苗也鄼侯保綏三秦控引漢中宏/器廓度以大帝業卨之裔也淮隂整齊天兵𨗳揚)¶
<pb:KR2k0042_WYG_032-40a>¶
　　(靈威覆趙平魏拔齊殄楚平陽破三秦收魏王絳/侯定楚地固劉氏皆稷之裔也克復尭緒昭哉甚)¶
　　(明天意若曰建大徳者必唐帝之胄故漢氏興焉/翼炎運者必唐臣之孫故羣雄登焉是以高帝誕)¶
　　(膺聖祚以垂徳厚探昊穹之粤㫖載幽明之休祐/殺白帝於大澤以承其靈建赤旂於沛邑以昭其)¶
　　(神假手於嬴以混諸侯馮力於項以離闗東奉纉/尭之元命而四代之後咸獻其用徳乗木之大統)¶
　　(而秦楚之盛不保其位既建皇極設都咸陽撫正/四方訓齊天下乃樂沛宫以追造邦之夲乃歌大)¶
　　(風以昭武成之徳乃奠舊都以壯王業之基生為/湯沐邑沒為思樂之地且曰萬嵗之下魂游於此)¶
　　(惟兹原廟沛宫之舊也祭蚩尤於是庭而赤精降/𨗳靈命於是邦而羣雄至登布衣於萬乗而子孫)¶
　　(得以纉其緒化環堵為四海而黎元得以安其業/基岱岳之髙源洪河之長蓄靈擁休此焉發跡盖)¶
<pb:KR2k0042_WYG_032-40b>¶
　　(以道備於是而後行之天下制成於是而後廣之/宇内天下備其道而神復乎本宇内成其制而心)¶
　　(懐其舊宜其正名以表功用成其始俾生靈盡其/敬焉陳本以宅神用成其終俾生靈盡其慕焉故)¶
　　(髙帝定位建兹閟宫惠皇嗣服爰立清廟綿越千/祀至今血食此所以成終而成始也且夫以斷蛇)¶
　　(之威安知不運其宻用佐嵗功以流澤歟以約法/之仁安知不流其神睠相舊邦之遺黎歟以紹唐)¶
　　(之餘慶統天之遺烈安知不奮其神化大祐於下命/土歟然則展敬乞靈烏可已也銘於舊邑以廸天)¶
　　(其辭曰既蕩蕩明徳時維放勛登翼炎運唐臣之/孫秦綱  離鹿駭東夏長蛇封豕蹈躍中野天復)¶
　　(尭緒鍾祐於劉赫矣漢祖播兹皇猷揚旂沛庭約/從諸侯豪暴震疊威聲布流總制虎臣委成良疇)¶
　　(勦殄霸楚遂荒神州區宇懐濡黔黎輯柔表正萬/國炎靈用休定宅咸陽以都上游留觀本邦在鎬)¶
<pb:KR2k0042_WYG_032-41a>¶
　　(如周穆穆惠皇宗禋克承崇崇沛宫清廟是憑原/念大業肇經兹地方專元命亦舉嚴祀建旂釁鼓)¶
　　(遂據天位魂遊故都永介丕祚煥列/唐典嚴恭罔墜勒此休銘以昭本始)¶
　　利國監在府東北盤馬山下接沛縣界漢元封初¶
　　從桑𢎞羊請於沛縣立鐵官唐置秋邱冶宋初升¶
　　為監以董其事舊志謂蘇軾所建誤¶
　　寳豐監在府治東宋元豐六年置鑄錢局於此八¶
　　年廢¶
　　燕子樓明一統志云在城西北隅南畿志云在州¶
<pb:KR2k0042_WYG_032-41b>¶
　　廨中唐貞元中徐州節度使張愔妾闗盼盼所居¶
　　黄樓在府城東門上宋熙寜中蘇軾建(附/)宋蘇轍¶
　　黄樓賦(熙寜十年七月乙丑河決於澶淵東流鉅/野北溢於濟南溢於泗八月戊戌水及彭)¶
　　(城余兄子曕適為彭城守水未至使民具畚鍤蓄/土石積蒭茭完窒隙穴以為水備故水至而民不)¶
　　(恐自戊戌至九月戊辰水及城下者一丈八尺塞/東西北門水皆自城際出雨晝夜不止子瞻衣䙝)¶
　　(履屨廬於城上調急走發禁卒以從事令民無得/竊出避水以身率之與城存亡故水大至而民不)¶
　　(潰方水之滛也汗漫千餘里漂廬舍敗塜墓老弱/蔽川而下壯者狂走無所得食槁死於丘陵林木)¶
　　(之上子瞻使習水者浮舟楫載&KR2047;餌以濟之得脫/者無數水既涸消朝廷塞澶淵未暇及徐子瞻曰)¶
<pb:KR2k0042_WYG_032-42a>¶
　　(澶淵誠塞徐則無害塞不塞天也不可使徐人重/被其患乃請増築徐城相水之衝以堤防之水雖)¶
　　(復至不能以病徐也故水既去而民益親於是即/城之東門為大樓焉堊以黄土曰土能勝水徐人)¶
　　(相勸成之轍方從事於宋登黄樓覧觀山川弔水/之遺迹乃作黄樓之賦其辭曰子瞻與客逰黄樓)¶
　　(之上客仰而望俯而嘆曰噫嘻殆哉在漢元光河/決瓠子騰蹙鉅野衍溢淮泗梁楚受害二十餘嵗)¶
　　(下者為汙澤上者為沮洳民為魚鼈郡縣無所天/子封祀泰山徜徉東方哀民之無辜流死不藏使)¶
　　(公卿負薪以塞宣房瓠子之歌至今傷之嗟維此/邦俯仰千載河東傾而南洩蹈漢世之遺害&KR0694;原)¶
　　(隰而為一窺吾墉之摧敗吕梁齟齬横絶乎其前/四山連屬合圍乎其外水廻洑而不進環孤城而)¶
　　(為海舞魚龍於隍壑閲㠶檣於睥睨方飄風之迅/發震鞞鼓之驚駭誠蟻穴之不救分閭閻之横潰)¶
<pb:KR2k0042_WYG_032-42b>¶
　　(幸冬日之既廹水泉縮以自退棲流枿於喬木遺/枯蚌於水裔聼澶淵之奏功非天意吾誰賴今我)¶
　　(與公冠冕裳衣設几布筵斗酒相屬飲酣樂作開/口而笑夫豈偶然也哉子瞻曰今夫安於樂者不)¶
　　(知樂之為樂也必渉於害者而後知之吾嘗與子/慿兹樓而四顧覧天宇之𢎞大繚青山以為城引)¶
　　(長河而為帶平臯衍其如席桑麻蔚乎斾斾畫阡/陌之縱横分園廬之向背放田漁於江浦散牛羊)¶
　　(於烟際清風時起微雲霮䨴山川開闔蒼莽千里/東望則連山参差與水皆馳羣石傾奔絶流而西)¶
　　(百歩涌波舟楫分披魚鼈顛沛沒人所嬉聲崩震/雷城堞為危南望則戲馬之䑓巨佛之峯巋乎特)¶
　　(起下窺城中樓觀翺翔巍峩相重激水既平渺莽/浮空駢洲接浦下與淮通西望則山斷為玦傷心)¶
　　(極目麥熟禾秀離離滿隰飛鴻羣往白鳥孤沒横/烟澹澹俯見落日北望則泗水湠漫古汴入焉滙)¶
<pb:KR2k0042_WYG_032-43a>¶
　　(為濤淵蛟龍所蟠古木蔽空烏鳥號呼賈客連檣/聨絡城隅送夕陽之西盡𨗳明月之東出金鉦湧)¶
　　(於青嶂隂氛為之辟易窺人寰而直上委餘彩於/沙磧激飛楹而入户使人體寒而戰慄息洶洶於)¶
　　(羣動聼川流之蕩潏可以起舞相命歡飲千石遺/棄憂患超然自得且子獨不見夫昔之居此者乎)¶
　　(前則項籍劉備後則光弼建封戰馬成羣猛士如/林振臂長嘯風動雲興朱閣青樓舞女歌童勢窮)¶
　　(力竭化為虚空山髙水深草生故墟盖将問其遺/老既已灰滅而無餘矣故吾將與子弔古人之既)¶
　　(逝憫河決於疇昔以變化之無在付杯酒於終日/於是衆客釋然而笑頽然而醉酒傾月墜扶携而)¶
　　(出/)陳師道黄樓銘(熙寜十年京東路安撫使臣某/轉運使臣某判官臣某稽首言)¶
　　(河決澶州南傾淮泗彭城當其衝夾以連山扼以/吕梁流泄不時盈溢千里平地水深丈餘下顧城)¶
<pb:KR2k0042_WYG_032-43b>¶
　　(中井出脉發東薄兩隅西入通洫南壊水垣土惡/不支百有餘口而後已守臣蘇軾念惟流亡為天)¶
　　(子憂夙夜不怠以勞其人興發戍兵固敝應卒外/為長橋乗髙如虹以殺其怒内為大堤附城如環)¶
　　(以持其潰築二坊於南門之外以適南山以安危/疑發倉庾明勸禁以恵困窮以督盜賊宣布㤙澤)¶
　　(廵行内外吏民嚮化興於事功法施四邑誠格百/神可謂有功矣宜有褒嘉以揚郡縣十月二日甲)¶
　　(子奏京師明年元豐正月甲子制誥諭意臣軾惟/念祗承謨訓人神力同敢自為功以速大戾而明)¶
　　(揚褒奨無以報稱乃作黄樓於東門具刻明詔以/承天休而明徳意使其客陳師道為之銘臣師道)¶
　　(伏惟吕尚南仲内撫百姓外平諸侯詩羙文武伊/甫召虎南征北伐功歌宣王君能使人以盡其才)¶
　　(君之明也臣能有功以報其上臣之義也君臣各/盡其道以惠斯民國之福也世之幸也臣師道又)¶
<pb:KR2k0042_WYG_032-44a>¶
　　(惟感而通之者道也行而化之者徳也制法明教/之者政也治人成功者事也昔之詩人歌其政事)¶
　　(則并其道徳而傳之聲名而播之後王有則可舉/而行之顧臣之愚何與於此誠樂其君臣之盡道)¶
　　(云爾臣不佞昧死上黄樓銘其詞曰時皇治惟戒/修明法度協和隂陽十有一年天災  行河失其)¶
　　(防齊魯梁楚千里四達潰亂散亡皇仁隐憂臨遣/信臣以惠東方嬴老不窮安慰撫飬發散積倉流)¶
　　(人如歸居人㤀危完聚靡傷天叙地平明聖成能/人神效&KR1444;靈平告戒百穀豐盈萬邦樂康郡縣祗)¶
　　(畏允廸聖謨終事無荒皇功不居歸休臣民邇昭/逺揚守臣拜手夸大休嘉使民不忘改作黄樓以)¶
　　(臨泗上述修故常庻民無佞原始要終銘/之石章以告成功以揚徳聲永永無疆)¶
　　快哉亭在府城東南即唐薛能陽春亭故址宋熙¶
<pb:KR2k0042_WYG_032-44b>¶
　　寜中李邦直持節徐州建此郡守蘇軾易名曰快¶
　　哉¶
　　放鶴亭在雲龍山西麓宋張天驥築右有古井名¶
　　飲鶴泉蘇軾有放鶴亭記¶
　　蘇墨亭在府東南百步洪洲上明成化中主政尹¶
　　珍於洪東崖亂石間得石刻一上書郡守蘇軾山¶
　　人張天驥詩僧道潜月中遊十六字盖軾守徐時¶
　　筆也因建亭百洪之洲名曰蘇墨嘉靖間李汝蘭¶
<pb:KR2k0042_WYG_032-45a>¶
　　葺之¶
　　黍丘亭在碭山縣南左傳云宋圍曹曹伯陽築五¶
　　邑於其郊有黍邱杜預注曰下邑縣西南有黍邱¶
　　亭¶
　　齧桑亭在沛縣西南戰國策云張儀及齊楚之相¶
　　㑹於齧桑即此徐廣曰齧桑在梁與彭城間¶
　　泗水亭在沛縣東南里許漢髙祖為亭長即其地¶
　　(附/)漢班固沛水亭碑銘(皇皇聖漢兆自沛豐乾降/著符精感赤龍承鬿流裔)¶
<pb:KR2k0042_WYG_032-45b>¶
　　(襲唐木風寸天尺土無竢斯亭建號宣基維以沛/公揚威斬蛇金精摧傷渉闗陵郊係獲秦王應門)¶
　　(造勢斗璧納忠天期乗祚受爵漢中勒陳東征剟/擒三秦靈威神祐鴻溝是乗漢軍改歌楚衆易心)¶
　　(誅項討羽諸夏以康陳張畫策蕭勃翼終出爵褒/賢裂土封功炎火之徳彌光以明源清流潔本盛)¶
　　(木榮叙将十八賛述股肱休顯運祚永永無疆國/寜家安我君是升根生葉茂舊邑是仍於皇舊亭)¶
　　(苖嗣是承天之/福祜萬年是興)¶
　　髙遷亭在邳州界後漢封尚書令周承為髙遷亭¶
　　侯十三州志云下邳縣有髙遷鄉¶
　　昇仙亭在邳州治南相傳州人劉綱於此仙去後¶
<pb:KR2k0042_WYG_032-46a>¶
　　人築亭立嗣¶
　　戯馬䑓在府城南一里項羽因山築䑓以觀戲馬¶
　　晉義熙中劉裕在彭城九日大㑹賔僚賦詩於此¶
　　今為䑓頭寺有故塔在焉¶
　　平䑓在碭山舊縣東漢梁孝王大治宫室為複道¶
　　自宫連屬於平䑓三十里唐為燕喜䑓南畿志云¶
　　城東五十歩䑓上有石刻三大字相傳唐李白筆¶
　　按李白有秋夜與劉碭山泛燕喜亭池詩¶
<pb:KR2k0042_WYG_032-46b>¶
　　厭氣䑓在豐縣城内縣治東始皇東逰築以厭王¶
　　氣者(附/)宋王禹偁厭氣䑓銘(古之王者築靈䑓視/雲物察氣候之吉㓙)¶
　　(知政教之善惡茍理合天道垂休降貞則必日新/其徳以奉之化失民心為妖作沴則必夕惕其躬)¶
　　(以懼之如是則變禍福而反災祥不為難矣烏有/築髙䑓厭王氣行巫覡之事禦天地之災者乎嬴)¶
　　(政之有天下也始以利嘴長距雞鬬六國而擅塲/復以鉤爪鋸牙虎噬萬方而食肉終以多蔵厚歛)¶
　　(蠶食兆民而富國然後成五嶺築阿房驅周孔之/書盡付回祿惑神仙之術但崇方士收大半之賦)¶
　　(則黔首崩分用慘刻之刑則赭衣櫛比鯨鯢國政/螻蟻人命原膏野血風腥雨羶六國嗷嗷上訴求)¶
　　(主天將使民息肩於炎漢故望氣者云東南有天/子氣於是祖龍廵狩築䑓以厭之殊不知民厭秦)¶
<pb:KR2k0042_WYG_032-47a>¶
　　(也訴之於天天厭秦也授之於漢秦獨厭天厭民/而自王乎向使築是䑓告天引咎遷善樹徳封六)¶
　　(國之嗣復萬民之業薄賦歛省徭役銷戈鎔兵最/稼穡除髙斯之暴政修唐虞之墜典下從人望上)¶
　　(答天意則王氣不厭而自銷矣劉項之族何由而/興哉某逰豐之沛間覩䑓之舊址思古覧今悵然)¶
　　(有懐灑翰濡毫遂為之銘曰䑓之築兮救秦之衷/厭之不得為漢之基氣之厭兮慮漢之昌厭之不)¶
　　(得速秦之亡秦之厭漢其惟一身漢之厭秦乃有/萬民髙䑓巍峩王氣氤氲秦政已矣漢徳為新泱)¶
　　(泱前古茫茫後塵故國蕪沒荒/䑓草蓁行人環竦惻愴斯文)¶
　　歌風䑓在沛縣治東南舊有亭在泗水西岸碑刻¶
　　漢髙祖大風歌亭久傾圯明成化間移於縣東南¶
<pb:KR2k0042_WYG_032-47b>¶
　　射㦸䑓在沛縣南門西後漢袁術攻劉備於沛吕¶
　　布馳往救之曰諸君觀布射㦸中小枝便當解去¶
　　一發果中䑓以此名䑓上有蜀先主廟¶
　　逍遥堂在府治後蘇軾為守時與弟轍㑹宿於此¶
　　各有詩¶
　　楚山堂在府城北元錢光弼為平江路總管時建¶
　　拱翠堂在蕭縣聖泉山中宋竇敦禮建¶
　　彭祖宅在府治西北隅宅舊有井唐皇甫冉詩舊¶
<pb:KR2k0042_WYG_032-48a>¶
　　井□苔近寢堂是也又城東為彭祖樓方輿勝覽¶
　　云汴泗二水經彭城縣彭祖樓之側¶
　　漢髙祖舊宅在豐縣中陽坊漢髙紀云沛豐邑中¶
　　陽里人述征記謂在豐水東九十里當作九里¶
　　蕭何宅在豐縣東門城下¶
　　盧綰宅在豐縣城西北隅綰與髙祖同里封燕王¶
　　宋建炎中改為永寜寺¶
　　大彭館在府西南唐時驛傳所經亦為迎餞之地¶
<pb:KR2k0042_WYG_032-48b>¶
　　以古大彭國為名咸通間龎勛陷彭城執觀察使¶
　　崔彦曾於大彭館即此¶
　　梁園相傳在碭山縣平䑓下梁王育飬禽獸之所¶
　　李白詩作梁苑枚乗賦作菟園謝惠連賦髙適詩¶
　　作兔園¶
　　樊巷在沛縣歌風䑓北即樊噲所居斷碑猶存又¶
　　有樊井在南門外相傳屠狗處¶
　　紅亭鄉在蕭縣西北左傳云昭八年大蒐於紅杜¶
<pb:KR2k0042_WYG_032-49a>¶
　　預注曰蕭縣西有紅亭水經注謂之鴻溝亭因鴻¶
　　溝水爲名寰宇記謂之洪亭皆聲相通也¶
　　亷里在府西北有龔勝宅漢書云龔勝居彭城之¶
　　亷里¶
　　彭城三里彭城劉氏同出楚元王後宋武帝時劉¶
　　氏分為三里以别帝族左將軍劉懐肅居安上里¶
　　豫州刺史劉懐武居叢亭里宋氏帝族居綏輿里¶
　　蕭縣有綏輿山即其地¶
<pb:KR2k0042_WYG_032-49b>¶
　　孟徙里在彭城一名瀆上漢韋孟所居¶
　　午溝里在碭山縣東北接豐縣界後梁太祖始生¶
　　之地嘗改為衣錦鄉¶
　　伍貟里在宿遷縣北七十里桃溝崖¶
　　項羽里在宿遷縣舊治北一里梧桐巷¶
　　懸水村在府吕梁洪莊子云吕梁懸水三十仞故名¶
　　雍門村在府東南五十里戰國時雍門周彈琴見¶
　　孟嘗君此其故居¶
<pb:KR2k0042_WYG_032-50a>¶
　　閔子村在蕭縣城南¶
　　朱陳村在豐縣東南百里宋蘇軾有題朱陳村嫁¶
　　娶圖詩¶
　　枌榆社在豐縣東北十五里漢髙祖初起禱枌榆¶
　　社後四年天下悉定詔令豐治枌榆社以時祀之¶
　　顔師古注云以樹為社神也¶
　　伏道在豐縣東北城下秦始皇東逰以厭王氣至¶
　　豐漢髙祖即自疑乗夜潜出遁芒碭山至今道中¶
<pb:KR2k0042_WYG_032-50b>¶
　　荆棘皆順生¶
　　圯橋在邳州治東南隅年乆水沒元和郡志云下¶
　　邳有沂水號長利池池上有橋即黄石公授書之¶
　　地東楚謂橋為圯漢書云張良歩下邳圯上俗呼¶
　　圯橋疉文之誤也¶
　　焦墟在邳州東宋泰始三年沈攸之援下邳屯軍¶
　　焦墟即此¶
　　寒山堰在府東南十八里梁蕭淵明伐魏嘗於此¶
<pb:KR2k0042_WYG_032-51a>¶
　　壅泗水以灌彭城¶
　　蘇堤在府城東南宋蘇軾守郡時河決匯城下築¶
　　長堤障之¶
　　石崇牐在宿遷縣東南三十里故址尚存¶
　　楚王井在府西楚王山之南漢楚元王時鑿其井¶
　　九十有九¶
　　栁公井在豐縣西門外公名毅舊立廟有碑¶
　　琉璃井在沛縣里許深不可測其味甘冽世傳漢¶
<pb:KR2k0042_WYG_032-51b>¶
　　髙帝所鑿¶
　　葛洪井在邳州葛嶧山頂世傳葛洪煉丹於此又¶
　　舊州治西南有項羽井州北有漆井相傳石崇所鑿¶
　　孝感泉在蕭縣舊城中唐主簿宋思禮事繼母孝¶
　　大旱母羸疾禱此得泉飲之即愈尉栁晃為刻石¶
　　頌其孝感¶
　　古墓銘在府治髙流之為刺史河決城壞得一墓¶
　　銘曰死後三百年背後生流泉頼有髙流之遷吾¶
<pb:KR2k0042_WYG_032-52a>¶
　　上髙原流之為造棺槨改塟焉¶
　　古鼎明萬歴二十八年秋沛縣北朱氏掘地得鼎¶
　　中注五銖錢甚多因舁置學宫¶
　　石刻竹宋蘇軾筆刻竹二枝於二小石上今嵌沛¶
　　縣學宫大門東西壁上¶
　　太尉陳球碑在邳州有二(附/)宋洪适䟦(漢故太尉/陳公之碑)¶
　　(篆額陳公名球下邳淮浦人三剖郡符五入卿寺/再為三公靈帝光和二年卒本傳載球令繁陽郡)¶
　　(守求賄不獲趣督郵令逐之督郵不可曰魏郡十/五城獨繁陽有異政乃止桂陽賊李研陸梁荆部)¶
<pb:KR2k0042_WYG_032-52b>¶
　　(州郡懦弱不能禁太尉楊秉表為零陵守期而賊/散州兵朱盖反與桂陽胡蘭轉攻零陵編木為城)¶
　　(不可守備掾史白遣家避難球怒曰復言者斬乃/悉内吏人老弱與共城守私揉木為弓相距十餘)¶
　　(日㑹救至賊破詔拜一子為郎熹平元年為廷尉/曹節欲别塟竇太后詔公卿大㑹朝堂球忠憤奮)¶
　　(發抗議不撓奸佞為之退聼史載其事六百餘言/光和二年為永樂少府與司徒劉郃謀誅宦官事)¶
　　(洩下獄死史載其事又三百餘言大凢碑碣率與/史傳牴牾球之二碑獨繁陽事迹不同所書零陵)¶
　　(平賊事雖破石文缺其存者皆與傳合至廷尉永/樂時則一辭不措故熹平之議光和之謀咸無焉)¶
　　(殆有所畏而然也嗚呼東漢閽寺之盛人主拱手/君子䘮氣然剛毅之士寜接踵以赴死不詘身以)¶
　　(媚竈故漢道雖曰陵遲無法度紀綱可以慿藉而/能立國又百餘年者皆忠臣義士之力也漢志雒)¶
<pb:KR2k0042_WYG_032-53a>¶
　　(陽城有中東門上東門後碑亦作中東城門此碑/云換東城門後殆省文也左傳虞閼父為周陶正)¶
　　(而此作遏父陳敬仲至齊為工正掌百工之官/也而此作公正太尉橋公而此作喬皆借用也)又¶
　　後碑䟦(漢故太尉陳公之碑篆額公既不得其死/門人或畏憚凶熖必不敢立石雙表也兩)¶
　　(碑之前幾二百字可讀其未則文字凋落如晨星/相望豈其間蓋有憤懟哀切之語後來亦有所懼)¶
　　(而剔之乎漢人𨽻法有所謂省文者如爵之為□/鶴之為寉是也經傳多書蟻作蛾似亦是省文左)¶
　　(傳蛾析戴記蛾子時術列子未聚禽獸蟲蛾黄帝/紀淳化鳥獸蟲蛾元帝紀白蛾羣飛蔽日長楊賦)¶
　　(扶服蛾伏皆讀蛾為蟻𨽻釋中秋下旬碑/有蛾附之句此云蜂聚蛾動亦蟻省也)¶
　　試劒石在豐縣漢髙祖廟内有石髙三尺餘中裂¶
<pb:KR2k0042_WYG_032-53b>¶
　　如破竹不盡者寸許¶
　　　太倉州¶
　　塗松城在州東北三十五里七浦南舊為塗松鎮¶
　　宋元豐間去鎮為市張士誠築城設營於此今廢¶
　　崇明舊城在崇明縣治東北本通州海濵地唐武¶
　　徳間海中湧出二洲謂之東西二沙所積髙廣魚¶
　　樵者依之遂成田廬楊吳因置崇明鎮於西沙宋¶
　　天聖三年續漲一沙與東沙接建炎間姚劉二姓¶
<pb:KR2k0042_WYG_032-54a>¶
　　避居之因名姚劉沙建中靖國初又湧一洲於西¶
　　北即今之三沙也嘉定中於姚劉沙置天賜鹽塲¶
　　元至元十二年升姚劉沙為崇明縣改崇明鎮為¶
　　西沙以屬之後縣治凢五遷其前三治城郭里居¶
　　半歸烟海惟平洋沙城遺址猶彷彿云¶
　　塢城在嘉定縣南越絶書云婁門外有鴻城者故¶
　　越王城也去吳縣一百五十里姑蘇志謂在嘉定¶
　　縣南五十里吳淞江南相傳吳王所築鴻塢字相¶
<pb:KR2k0042_WYG_032-54b>¶
　　類道里亦相近葢即一城也¶
　　疁城在嘉定縣南門外即唐之疁城鄉也元設教¶
　　場於此一名疁塘又避吳越王諱遂易名曰婁塘¶
　　滬瀆城在嘉定縣西南四十里晉隆安二年袁山¶
　　松為吳郡太守時築以備孫恩今半毁江中¶
　　太倉即今州治相傳孫吳置倉於此舊名東倉元¶
　　至元十九年建海運倉於此是時海外諸畨交通¶
　　市易謂之六國馬頭舊無城張士誠始築城守禦¶
<pb:KR2k0042_WYG_032-55a>¶
　　明洪武中置太倉衛𢎞治十年始割崑山常熟嘉¶
　　定三縣地置州即故酒庫司為州治按太倉緣始¶
　　舊説各異詳見城池¶
　　後軍厰在嘉定縣東南三十五里宋韓世忠曽駐¶
　　軍於此¶
　　滄江風月樓在州城北巷口¶
　　墨妙亭在州淮雲寺元顧信得趙孟頫書即摹石¶
　　構亭覆之名曰墨妙趙書又有歸去來辭送李愿¶
<pb:KR2k0042_WYG_032-55b>¶
　　歸盤谷序石刻在儒學内¶
　　畏壘亭在嘉定縣安亭鎮歸有光讀書其中名曰¶
　　畏壘自為記¶
　　婁曲草堂在鎮洋縣武陵橋下殷奎所居又有春¶
　　水船最勝為奎讀書處¶
　　農隠堂在嘉定縣黄姑塘龔昱與陸游劉過吟咏¶
　　唱和處¶
　　嘉樹堂在嘉定縣北三十里練祈塘宋強氏所居¶
<pb:KR2k0042_WYG_032-56a>¶
　　强先世贇自汴居吳手植嘉木如皂莢二百餘年¶
　　物也¶
　　致美堂在嘉定縣歸有光所居也堂前有二石歸¶
　　有二石歌¶
　　芝秀軒在州元馬廷玉所居虞集書額李光孝撰¶
　　記楊維貞撰歌辭時稱三絶¶
　　江雨軒在鎮洋縣東北五十里茜涇元偶桓所居¶
　　瑞竹軒在嘉定縣集仙宫元大徳中道士孫應元¶
<pb:KR2k0042_WYG_032-56b>¶
　　以枯竹架薔薇竹忽叢茂成林因名其軒曰瑞竹¶
　　團溪魚樂亦名樂隠園在州沙頭鎮元瞿逢祥隠¶
　　居處楊維貞記¶
　　李重發隠居在崇明縣姚劉沙¶
　　周氏園在州普福寺後周棠創又築七岡在雙鳳¶
　　菽園在州城西南隅明徳坊明參政陸容所構相¶
　　近又有錦溪别墅明參政陸□築¶
　　東園在州東門外王錫爵家園水石亭榭皆一時¶
<pb:KR2k0042_WYG_032-57a>¶
　　名流所布置其孫時敏加葺焉¶
　　弇山園在鎮洋縣隆福寺西明王世貞家園廣七¶
　　十餘畝中疉三峰曰上弇中弇下弇極亭榭卉木¶
　　之勝又有澹圃世貞弟世懋所築¶
　　譚氏園在嘉定縣月浦上亭館卉木俱勝¶
　　秬園在嘉定縣晏海門内侯峒曽之東園也¶
　　梅村在州太倉衛西王士騏舊業夲名賁園¶
國朝吳偉業拓而新之易今名¶
<pb:KR2k0042_WYG_032-57b>¶
　　歸村在州西十二里王時敏别業(附/)吳偉業歸村¶
　　躬耕記(吾友王烟客奉常治西田於歸涇之上歸/涇者去城西十有二里或曰先有歸姓者)¶
　　(居焉或曰以其沿吳塘而北可歸也故名之烟客/自號歸村老農築農慶堂以居而以告其友人曰)¶
　　(吾年六十盖已老矣將躬耕乎此聞者疑之曰古/之為耕者以其有耕者之樂也土膏陸海畝乃一)¶
　　(鍾芍陂白渠灌及萬頃故有築堤作塘開田引瀆/役使數千家此羙田上腴者之樂也若夫陸渾山)¶
　　(中褒斜谷口平疇廣野出於孤峰疉嶂之巔屏棄/世事隔絶人代架幽壑以立屋焚深林而糞田此)¶
　　(髙山窮谷者之樂也烟客自奉常謝政幅巾里門/有城中賜第以安起居有近郊别墅以娛杖履圗)¶
　　(書足以供朝夕之翫賔客足以接談笑之樂又何/必去城市謝朋舊以樂此躬耕為也烟客曰不然)¶
<pb:KR2k0042_WYG_032-58a>¶
　　(此田是先朝禄賜之所遺也是先相國文肅所以/貽子孫也往者神廟之世海内乂安生民不見兵)¶
　　(火江以南大臣之致政家居者羙田宅盛其舍厚/自奉飬而吾祖惟得海濵寢邱之地以供饘粥蕭)¶
　　(閑杜門不知家人生計性愛田野嗜花藥開種竹/之圃於東郊築藝菊之亭於北郭而猶患過客之)¶
　　(跡我也晚嵗璽書存問郡邑大夫執板而賀謁者/車塡馬咽而吾祖命小舟檇短策逍遥於南陌北)¶
　　(阡遇者不知為三公也即今三十餘年而韋相之/莊籬落猶存陸生之田桑麻如故舊老遺民尚有)¶
　　(過而歎息者吾為人子孫忍使茀而不治乎且吾/受前人餘澤奉車省闥陪祀陵園以及親郊視學)¶
　　(大閲耤田無不具簮笏以從已而持節啣命渡錢/塘入豫章渉沅湘踰閩嶠足跡幾丰天下世故流)¶
　　(離衰遲頽暮猶得守先疇之畎畝以送餘齒退而/與田夫野叟談昇平之遺事叙生平之舊㳺不亦)¶
<pb:KR2k0042_WYG_032-58b>¶
　　(幸歟若夫歌舞陸博通飲食侈逰觀下至逐什一/之利競錐刀之末者非吾之所樂也吳偉業聞之)¶
　　(曰追述祖徳禮也保素節而出流俗義也/其為躬耕也大且備矣是不可以不記)¶
　　黄姑村在州張涇闗渡東南三里相傳牽牛織女¶
　　二星降其地織女以金箆畫河水湧牽牛不得渡¶
　　土人因立祠俗呼織女廟廟西有水名百沸河¶
　　周公村在嘉定縣西南鄉巡撫周忱常歩村舍有¶
　　老嫗預知將至治饌餉之今遂名其村¶
　　新豐鄉在嘉定縣南三十六里宋咸淳中里民築¶
<pb:KR2k0042_WYG_032-59a>¶
　　土得石刻曰唐新豐鄉今之黄渡即其地¶
　　練祁市今嘉定縣治本崑山縣之春申鄉地宋嘉¶
　　定間割崑山西鄉之安亭并東鄉之春申臨江平¶
　　樂醋塘凢五鄉就練祁要㑹之地置縣以年號為¶
　　名¶
　　水格分濤在崇明縣大洋中水分鹽淡淡水色白¶
　　鹽水色黒淡水自西來鹽水自東至每潮轉濤分¶
　　兩水相激聲若雷霆¶
<pb:KR2k0042_WYG_032-59b>¶
　　蝦港在崇明縣東三沙俗傳宋髙宗南渡至此有¶
　　大蝦二湧水挟船出海因名¶
　　仙人踪在嘉定縣南馬陸村有池如人跡水旱無¶
　　盈縮¶
　　楊涇在寳山縣西四十里土人楊九娘性至孝父¶
　　命夜守桔橰為蚊嚙不易其處竟以羸死里人傷¶
　　而祀之其地廣九里今絶無蚊¶
　　鶴跡石在嘉定縣南翔講寺相傳里人掘地得石¶
<pb:KR2k0042_WYG_032-60a>¶
　　徑丈常有二鶴飛集其上寺以是興人謂為來鶴¶
　　之祥¶
　　佛耳泉在寳山縣月浦鎮浮信講寺内宋寳慶間¶
　　建寺有僧道嵩鑿井得髹木佛耳甚異之因名佛¶
　　耳泉今存¶
　　菊花泉在寳山縣楊涇涇下有泉湧出飲之令人¶
　　夀¶
　　婁塘古松在嘉定縣婁塘鎮北野田中大可十圍¶
<pb:KR2k0042_WYG_032-60b>¶
　　横旦數畝相傳是宋時物¶
　　西隐雙松在嘉定縣西隠寺大殿前有羅漢松二¶
　　株大可合抱今殿燬松榮茂如舊¶
　　古梧桐在嘉定縣七都浦陳氏墓大可兩合抱髙¶
　　十丈數百年物也海舶在洋中百里外即見此樹¶
　　古桂在寳山縣候氏宅髙數丈大數圍可䕃四五¶
　　畝花時香聞十里外¶
　　拗栲雙鍾元至正中二鍾随潮至崇明東沙岸旁¶
<pb:KR2k0042_WYG_032-61a>¶
　　相擊作聲土人取之一置夀安寺一置慈濟寺晨¶
　　昏扣之皆作拗拷音¶
　　　海州¶
　　朐縣故城在州東孔望山之西秦置漢書志注云¶
　　秦始皇立石海上以為東門闗寰宇記云古盧王¶
　　城在縣西九里即漢舊朐縣梁天監中魏將盧昶¶
　　屯據此城故以為名¶
　　艾不城在州東北田横避難漢使艾不追横所築¶
<pb:KR2k0042_WYG_032-61b>¶
　　後晉移贛榆縣於此北齊天保初省¶
　　鍾離昧城在州南史記云項王亡將鍾離昧家在¶
　　伊盧後漢志云朐縣有伊盧鄉元和志云在朐縣¶
　　一百里其城即昧所築寰宇記云伊盧鄉亦名中¶
　　盧盧石在東句盧在西故曰中盧¶
　　古州城在州城東前接髙山後枕積水其山半壘¶
　　石為城東南面海地理新書以為即古海州其山¶
　　之巔為孔望山明御史黄國用建亭於上曰孔望¶
<pb:KR2k0042_WYG_032-62a>¶
　　亭南畿志云下有龍洞東有浴龍池古今題咏石¶
　　刻甚多¶
　　紀鄣城在贛榆縣東北七十五里左傳云齊伐莒¶
　　莒子奔紀鄣杜預注曰贛榆縣東北有紀城即紀¶
　　鄣也南北朝為戍守處水經注云游水自贛榆又¶
　　東北經紀鄣故城南又東北入海¶
　　祝其城在贛榆縣西南四十二里水經注云游水¶
　　自羽山又北經祝其縣故城西縣東有夾谷浦¶
<pb:KR2k0042_WYG_032-62b>¶
　　莒城在贛榆縣西十五里水經注云㳺水自祝其¶
　　又左經即丘故城莒子始起此後徙莒世謂此為¶
　　南莒¶
　　贛榆故城有二一在贛榆縣東北三十里者漢縣¶
　　也元和志云亦名鹽倉城一在故東海縣北四十¶
　　九里青山之隂者唐縣也元和志云隋末土人臧¶
　　君相築¶
　　利成故城在贛榆縣西六十里漢置水經注云游¶
<pb:KR2k0042_WYG_032-63a>¶
　　水自朐縣又北經利成故城東故利鄉也又曰武¶
　　陽溝水東出倉山山有鹽官城即古利成也¶
　　虎坑城在贛榆縣西南北朝置戍處¶
　　抗金城在贛榆縣西南五十里宋時築¶
　　界牆城在贛榆縣北六十里東際海西連山¶
　　中城在沭陽縣西左傳云成九年城中城杜注曰¶
　　厚丘縣西南有中城或曰即建陵縣¶
　　厚丘故城在沭陽縣北六十里漢置¶
<pb:KR2k0042_WYG_032-63b>¶
　　建陵故城在沭陽縣建陵山下漢為侯國後魏置¶
　　建陵縣¶
　　隂平故城在沭陽縣西北六十里漢置¶
　　懐文故城即今沭陽縣治本漢厚邱縣地東魏為¶
　　沭陽郡兼置下城臨渣懐文服武等縣後周改懐¶
　　文為沐陽¶
　　舊縣城在沭陽縣南二里宋元嘉四年築土為城¶
　　即下城廢縣¶
<pb:KR2k0042_WYG_032-64a>¶
　　浮營城在沭陽縣西二十五里又南營城在縣東¶
　　南十五里黄軍營城在縣西南五里黒軍營城在¶
　　縣西十五里東營城在縣南十里西北營二城在¶
　　縣西北十里新興營城在縣西北三十里皆元至¶
　　正間築¶
　　武陵故郡在贛榆縣南五十九里魏置縣南有洛¶
　　安鎮即故洛安縣也¶
　　義塘故郡在贛榆縣西北近莒州界東魏武定七¶
<pb:KR2k0042_WYG_032-64b>¶
　　年置義塘郡治黄郭城領義塘歸義懐仁三縣寰¶
　　宇記云歸義在縣北二十五里懐仁在縣西二十¶
　　三里古辟陽城¶
　　海西故縣在州南漢置¶
　　曲陽故縣在州南漢置今為曲陽村¶
　　東安故縣在州治西八十三里漢置¶
　　東海故縣在州治東北古鬱洲也水經注云朐縣¶
　　東北海中有大洲謂之郁洲後漢書志注云山海¶
<pb:KR2k0042_WYG_032-65a>¶
　　經曰鬱洲在海中一曰郁洲郭璞云在縣界世傳¶
　　此山自蒼梧徙來上皆有南方樹木博物記云縣¶
　　東北海邉植石秦時立之東門宋泰始六年置西¶
　　海郡魏武定七年改曰東海舊有大小二城宋賈¶
　　似道築今為東海營¶
　　望梅樓在州治北宋王珪詩云城外滄溟日夜流¶
　　城南山色近城樓¶
　　景疏樓在州治東北石延年通判海州以州西北¶
<pb:KR2k0042_WYG_032-65b>¶
　　二古墓為二疏墓刻碑其旁後遂收入圗經建有¶
　　景疏樓皆仍延年之誤也詳見辨訛¶
　　聖化亭在州治西五十里夾谷山¶
　　曬書䑓在贛榆縣西三十里子貢山俗傳端木子¶
　　讀書於此¶
　　龍且故壘在州治東北有大小二壘韓信下齊項¶
　　羽遣龍且築壘於此¶
　　海口故壘在州之黒土灣海口有古營壘¶
<pb:KR2k0042_WYG_032-66a>¶
　　大營在州治西五里元阿魯尚書攻圍海州時築¶
　　昇仙墩在沭陽縣治東南二里紫陽真人昇仙處¶
　　秦始皇碑在贛榆縣東地道記云海中去岸百九¶
　　十歩有始皇碑長一丈八尺廣五尺厚八尺三寸¶
　　一行十三字潮水至加其上三丈去則三尺見也¶
　　落星石在贛榆縣北四十里隕星化石髙一丈白¶
　　如玉¶
　　東海大松在州東大海中相傳三代時物秀異竒¶
<pb:KR2k0042_WYG_032-66b>¶
　　古宋徐積有詩¶
　　　通州¶
　　泰興舊城在泰興縣西北南唐昇元初析海陵置¶
　　縣距今縣治四十里¶
　　静海故縣今州治本漢海陵縣地後周顯徳中置¶
　　通州以静海縣屬焉¶
　　海門故縣在州東續文獻通攷云海陵縣東境其¶
　　地為東㳍洲楊吳為東布鎮南唐置縣元明間歴¶
<pb:KR2k0042_WYG_032-67a>¶
　　經江海侵逼三徙治所¶
國朝康熙十一年縣城圮於海遂廢入通州¶
　　臨江故縣在如臯縣南本海陵縣地晉安帝置後¶
　　周并入寜海縣¶
　　古鄖邑在如臯縣北春秋云哀十二年衛侯㑹吳¶
　　於鄖公及衛侯宋皇瑗盟杜預註曰鄖發陽也海¶
　　陵東南有發繇口今縣北立發口盖其地又縣東¶
　　十里有㑹盟原相傳吳楚㑹盟處攷春秋之世吳¶
<pb:KR2k0042_WYG_032-67b>¶
　　楚始終不聞㑹盟惟有衛侯㑹吳一事㑹盟原當¶
　　指此¶
　　海山樓在州治南城上宋大觀中州守朱彦建前¶
　　有綠漪亭陳博古詩云門外海濤奔鐡騎檻前山¶
　　背擁金鰲¶
　　望江樓明正徳中州守夏邦謨建後郡人尚書馬¶
　　坤重建於州南二里許名曰望江以備倭也¶
　　萃景樓在州南狼山明嘉靖中同知舒纓建¶
<pb:KR2k0042_WYG_032-68a>¶
　　勅書樓在泰興縣治㕔前宋元豐中建宣和中重¶
　　修¶
　　棲雲閣在州狼山西宋咸寜中建輿地志云閣後¶
　　即望仙橋宋王覿記謂仙人吕洞賔臥於雲中騰¶
　　空去州人翹望之閣名因此¶
　　三㑹堂在州狼山東北顧巨海南瞰長江吳楚勝¶
　　槩一覽可盡宋提刑薛球太守臧師顔通判吳天¶
　　常三人皆舊好㑹此因名¶
<pb:KR2k0042_WYG_032-68b>¶
　　胡瑗宅在如臯縣南十里俗名胡家莊¶
　　芙蓉園在如臯縣南一里宋史聲奉其父逸叟居¶
　　此¶
　　萬花園在如臯縣治東三里元鎮南王世子建堂¶
　　植萬花於此¶
　　水繪園在如臯縣冐氏别業饒水竹之勝¶
　　利豐監在州南三里古煎鹽之所宋太平興國中¶
　　升為監管西亭豐利永興吕四石港利和金沙餘¶
<pb:KR2k0042_WYG_032-69a>¶
　　慶八塲¶
　　雉臯如臯縣馬塘河岸也岸在水中名雉臯南畿¶
　　志云即春秋賈大夫射雉之所¶
　　集賢里在如臯縣儒學東宋王惟熙王觀王覿王¶
　　俊乂相繼登第鄉人榮之因名其里¶
　　狀元坡在如臯縣西北十里宋狀元王俊乂讀書¶
　　院前地也¶
　　放鶴田在州吕四塲境相傳吕洞賓四逰於此故¶
<pb:KR2k0042_WYG_032-69b>¶
　　以名塲放鶴田即其遊處¶
　　海門島在州東南海中¶
　　布洲峽在州南三十里輿地記云通州有東南二¶
　　布洲相傳舊為海沙所漲而成嘗有布機流出因¶
　　名¶
　　賣魚灣在通州石港塲宋文丞相過此有詩¶
　　連珠池在如臯縣西北二十里數池相接如連珠¶
　　度軍井在如臯縣西十里許宋岳飛鎮通泰引軍¶
<pb:KR2k0042_WYG_032-70a>¶
　　數千人過此飲之不竭因名¶
　¶
　¶
　¶
　¶
　¶
　¶
　¶
<pb:KR2k0042_WYG_032-70b>¶
　¶
　¶
　¶
　¶
　¶
　¶
　¶
　江南通志卷三十三¶
